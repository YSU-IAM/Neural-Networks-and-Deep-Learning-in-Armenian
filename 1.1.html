<!DOCTYPE html>
<html>
<head lang="en">
	<meta charset="UTF-8">
	<title>Նեյրոնային ցանցեր և խորը ուսուցում: Մայքլ Նիլսենի գրքի թարգմանությունը հայերեն</title>
</head>
<body>
<h2>1.1. Պերսեպտրոններ</h2>

<p>Ի՞նչ է նեյրոնային ցանցը: Սկզբում ես կներկայացնեմ արհեստական նեյրոնի մի տարատեսակ, որ կոչվում է <em>պերսեպտրոն</em>: Պերսեպտրոնները <a href="http://books.google.ca/books/about/Principles_of_neurodynamics.html?id=7FhRAAAAMAAJ">ստեղծվել են</a> 1950-1960-ականներին <a href="http://en.wikipedia.org/wiki/Frank_Rosenblatt">Ֆրանկ Ռոզեսբլատի կողմից</a>, ոգեշնչված <a href="http://en.wikipedia.org/wiki/Warren_McCulloch">Ուորեն ՄակԿուլոքի</a> և <a href="http://en.wikipedia.org/wiki/Walter_Pitts">Վալտեր Փիթսի</a> ավելի վաղ կատարված <a href="http://scholar.google.ca/scholar?cluster=4035975255085082870">աշխատանքով</a>: Այսօր ավելի հաճախ օգտագործում են արհեստական նեյրոնների այլ մոդելներ․ այս գրքում և նեյրոնային ցանցերի վերաբերյալ ժամանակակից աշխատանքների մեծամասնության մեջ օգտագործվող նեյրոնների հիմնական մոդելը կոչվում է <em>սիգմոիդ նեյրոն</em>: Մենք շուտով կանդրադառնանք սիգմոիդ նեյրոններին: Բայց որպեսզի հասկանանք, թե ինչու են սիգմոիդ նեյրոնները սահմանվում այնպես, ինչպես սահմանվում են, արժե նախ ժամանակ ծախսել պերսեպտրոնները հասկանալու համար:</p>

<p>Ինչպե՞ս են աշխատում պերսեպտրոնները: Պերսեպտրոնը մուտքում ստանում է մի քանի երկուական արժեքներ,
	$x_1, x_2, \ldots$, և ելքում ստանում է մեկ երկուական արժեք․
<center>
	<img src="images/tikz0.png"/>
</center>
Այս օրինակում պերսեպտրոնը ունի երեք մուտքեր, $x_1, x_2, x_3$: Ընդհանուր դեպքում այն կարող է ունենալ ավելի շատ կամ ավելի քիչ մուտքեր: Ռոզենբլատը առաջարկել է ելքում ստացվող արժեքը հաշվարկելու պարզ կանոն: Նա ներմուծեց <em>կշիռներ</em>, $w_1,w_2,\ldots$, իրական թվեր, որոնք արտահայտում են համապատասխան մուտքերի կարևորությունը ելքի համար: Նեյրոնի ելքը, $0$ կամ $1$, որոշվում է կախված այն բանից, թե $\sum_j w_j x_j$ կշռված գումարը փոքր է, թե մեծ է որոշակի <em>շեմային արժեքից</em>: Շեմը, ինչպես կշիռները, իրական թիվ է, որը հանդիսանում է նեյրոնի պարամետր: Ավելի ճշգրիտ հանրահաշվական տերմիններով՝
<a class="displaced_anchor" name="eqtn1"></a>\begin{eqnarray}
\mbox{output} & = & \left\{ \begin{array}{ll}
0 & \mbox{if } \sum_j w_j x_j \leq \mbox{ threshold} \\
1 & \mbox{if } \sum_j w_j x_j > \mbox{ threshold}
\end{array} \right.
\tag{1}\end{eqnarray}

Այսքանն է պերսեպտրոնի աշխատանքի նկարագրությունը:</p>

<p>Սա պարզագույն մաթեմատիկական մոդելն է: Դուք կարող եք պերսեպտրոնը հասկանալ որպես մի սարք, որը փաստերը կշռելով կայացնում է որոշումներ: Քննարկենք մի օրինակ: Օրինակը այնքան էլ իրատեսական չէ, սակայն հեշտ է հասկանալը, և մենք շուտով կդիտարկենք ավելի իրատեսական օրինակներ: Ենթադրենք մոտենում են հանգստյան օրերը և դուք լսել եք, որ ձեր քաղաքում պանրի փառատոն է կայանալու: Դուք պանիր սիրում եք և ուզում եք որոշել արդյոք արժի գնալ փառատոնին: Դուք կայացնում եք որոշում հիմնվելով երեք գործոնների վրա․

<ol>
	<li> Եղանակը լա՞վն է,
	<li> Ձեր ընկերը կամ ընկերուհին ցանկություն ունե՞ն միանալ ձեզ,
	<li> Փառատոնին հնարավո՞ր է մոտենալ հասարակական տրանսպորտով (դուք չունեք ավտոմեքենա):
</ol>

Մենք կարող ենք այս երեք գործոնները ներկայացնել երկուական փոփոխականներով՝
$x_1, x_2$ և $x_3$: Օրինակ, եթե եղանակը լավն է, ապա ունենք $x_1 = 1$, իսկ եթե եղանակը բարենպաստ չէ, ապա $x_1 = 0$: Նմանապես, $x_2 = 1$ եթե ձեր ընկերը կամ ընկերուհին ցանկություն ունեն գնալու, և $x_2 = 0$ հակառակ դեպքում: Եվ նորից նման ձևով $x_3$-ը հասարակական տրանսպորտի հետ կապված:</p>

<p>Այժմ ենթադրենք որ դուք շատ եք սիրում պանիր, այնքան շատ, որ պարաստ եք գնալ փառատոնին նույնիսկ եթե ձեր ընկերը կամ ընկերուհին հետաքրքրված չեն և փառատոնին հասնելը դժվար է: Բայց գուցե դուք տանել չեք կարողանում վատ եղանակը և հաստատ չեք մասնակցի փառատոնին, եթե եղանակը անբարենպաստ եղավ: Այս բնույթի որոշման կայացումը մոդելավորելու համար կարող եք օգտագործել պերսեպտրոն: Օրինակ, կարելի է եղանակի համար կշիռը վերցնել $w_1 = 6$, իսկ մյուս պայմանների համար՝ $w_2 = 2$ և $w_3 = 2$: $w_1$-ի մեծ արժեքը ցույց է տալիս, որ եղանակը շատ կարևոր է ձեզ համար, շատ ավելի կարևոր է, քան արդյոք ձեր ընկերը կամ ընկերուհին կմիանան ձեզ, կամ հասարակական տրանսպորտի հարմարությունը: Վերջապես, ենթադրենք պերսեպտրոնի շեմը դուք ընտրում եք հավասար 5-ի: Այսպիսի ընտրության դեպքում պերսեպտրոնը իրականացնում է մեր ցանկացած որոշում կայացնող մոդելը, ելքում տալով 1, եթե եղանակը լավն է, և 0, եթե եղանակը բարենպաստ չէ: Ելքի վրա ընդհանրապես չեն ազդի ձեր ընկերոջ կամ ընկերուհու մասնակցելու ցանկությունը կամ հասարակական տրանսպորտի հարմարությունը:</p>


</body>
</html>
