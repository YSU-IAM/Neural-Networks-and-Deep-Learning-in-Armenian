<!DOCTYPE html>
<html>
<head lang="en">
	<meta charset="UTF-8">
  <link href="assets/style.css" rel="stylesheet">
	<title>Նեյրոնային ցանցեր և խորը ուսուցում: Մայքլ Նիլսենի գրքի թարգմանությունը հայերեն</title>
</head>
<body>
<h3>1. Ձեռագիր թվանշանների ճանաչում նեյրոնային ցանցերի միջոցով</h3>

<p>Մարդու տեսողական համակարգը աշխարհի հրաշալիքներից մեկն է: Դիտարկենք ձեռագիր թվանշանների հետևյալ հաջորդականությունը․<a name="complete_zero"></a></p>

<p><center><img src="images/digits.png" width="160px"></center> </p>

<p>Մարդկանց մեծամասնությունը առանց մեծ դժվարության ճանաչում է այս թվանշանները որպես 504192: Այդ դյուրինությունը սակայն խաբուսիկ է: Մեր ուղեղի կիսագնդերից յուրաքանչյուրում մենք ունենք հիմնական տեսողական կեղև, որը հայտնի է որպես V1 և որը պարունակում է 140 միլիոն նեյրոններ, նրանց միջև տասնյակ միլիարդավոր կապերով: Ընդ որում, մարդու տեսողության համար ներգրավված է ոչ միայն V1-ը, այլև տեսողական կեղևների մի ամբողջ շարք՝ V2, V3, V4, V5, որոնք կատարում են ավելի ու ավելի բարդ պատկերների մշակում: Մեր գլխում մենք ունենք սուպերկոմպյուտեր, հարյուր միլիոնավոր տարիների ընթացքում էվոլյուցիայի կողմից մշակված և հրաշալիորեն հարմարեցված տեսողական աշխարհը հասկանալու համար: Ձեռագիր թվանշանների ճանաչումը հեշտ չէ: Փոխարենը մենք զարմանալիորեն լավ ենք կարողանում հասկանալ, թե ինչ են մեր աչքերը մեզ ցույց տալիս: Սակայն գրեթե ամբողջ այս աշխատանքը կատարվում է չգիտակցված: Այդ պատճառով մենք սովորաբար չենք գնահատում, թե մեր տեսողական համակարգերը ինչ բարդ խնդիրներ են լուծում:</p>

<p>Տեսողական պատկերների ճանաչման բարդությունը ակնհայտ է դառնում, երբ դուք փորձում եք վերևում պատկերված ձեռագիր թվանշանները ճանաչող համակարգչային ծրագիր գրել: Պարզ ինտուիցիան, թե ինչպես ենք մենք ճանաչում ուրվագծերը, օրինակ՝ «9 թվանշանը ունի օղակ վերևում և ուղղահայաց գիծ ներքևի աջ մասում», պարզվում է, որ այնքան էլ հեշտ չէ արտահայտել ալգորիթմի տեսքով: Երբ փորձում եք այսպիսի կանոնները հստակեցնել, հեշտությամբ խճճվում եք բացառությունների և հատուկ դեպքերի ճահճում: Խնդրի լուծումը անհույս է թվում:</p>

<p>Նեյրոնային ցանցերը խնդրին այլ կերպ են մոտենում: Գաղափարը հետևյալն է․ վերցնել մեծ թվով ձեռագիր թվանշաններ, որոնց անվանում ենք ուսուցման օրինակներ, </p>

<p><center><img src="images/mnist_100_digits.png" width="440px"></center></p>

<p>այնուհետև ստեղծել մի համակարգ, որը կսովորի այդ ուսուցման օրինակներից: Այլ կերպ ասած, ուսուցման օրինակների հիման վրա նեյրոնային ցանցը դուրս է բերում ձեռագիր թվանշանները ճանաչելու համար կանոններ: Ավելին, ուսուցման օրինակների քանակը մեծացնելու դեպքում ցանցը կարող է ավելի շատ սովորել ձեռագրի մասին և մեծացնել իր աշխատանքի ճշգրտությունը: Այստեղ ցուցադրվեց ընդամենը 100 թվանշան ուսուցման համար, սակայն մենք կարող ենք ստեղծել ձեռագիր ճանաչող ավելի լավ համակարգեր օգտագործելով հազարավոր, նույնիսկ միլիոնավոր և միլիարդավոր ուսուցման օրինակներ:</p>

<p>Այս գլխում մենք կգրենք նեյրոնային ցանց իրականացնող ծրագիր, որը սովորում է ձեռագիր թվանշաններ ճանաչել: Ծրագրի երկարությունը ընդամենը 74 տող է, և այն չի օգտագործում նեյրոնային ցանցերի որևէ հատուկ գրադարան: Բայց այս կարճ ծրագիրը կարողանում է ճանաչել թվանշանները ավելի քան 96 տոկոս ճշտությամբ առանց մարդու միջամտության: Հաջորդ գլուխներում մենք կզարգացնենք որոշ գաղափարներ, որոնք կարող են ճշտությունը հասցնել ավելի քան 99 տոկոսի: Իրականում, ժամանակակից կոմերցիոն նեյրոնային ցանցերը այնքան լավն են, որ օգտագործվում են բանկերում չեկերը մշակելու համար և փոստային ծառայություններում հասցեները ճանաչելու համար:</p>

<p>Մենք կենտրոնանում ենք ձեռագրի ճանաչման վրա, քանի որ դա նեյրոնային ցանցերի մասին սովորելու համար գերազանց նախնական խնդիր է: Որպես նախնական խնդիր այն ոսկե միջինն է․ այն բավական բարդ է, այնքան էլ հեշտ խնդիր չէ ձեռագիր թվանշանները ճանաչելը, բայց այն այնքան դժվար չէ, որ պահանջի չափազանց բարդ լուծում կամ հաշվարկային մեծ հզորություններ: Բացի այդ, այս խնդիրը հարմար է ավելի առաջատար մեթոդներ զարգացնելու համար, ինչպես օրինակ խորը ուսուցումը: Հետևաբար այս գրքում մենք պարբերաբար կվերադառնանք ձեռագրի ճանաչման խնդրին: Հետագայում մենք կքննարկենք, թե ինչպես կարելի է այս գաղափարները կիրառել համակարգչային տեսողության այլ խնդիրներում, խոսքի ճանաչման, բնական լեզվի մշակման և այլ ոլորտներում:</p>

<p>Իհարկե, եթե այս գլխի միակ նպատակը լիներ ձեռագիր թվանշանները ճանաչող համակարգչային ծրագիր գրելը, ապա այն շատ ավելի կարճ կլիներ: Սակայն ծրագիրը գրելու ճանապարհին մենք կզարգացնենք նեյրոնային ցանցերի վերաբերյալ մի քանի կարևոր գաղափարներ, այդ թվում արհեստական նեյրոնների երկու կարևոր տեսակները (պերսեպտրոն և սիգմոիդ նեյրոն), ինչպես նաև նեյրոնային ցանցերի ուսուցման հիմնական ալգորիթմը, որը հայտնի է որպես ստոխաստիկ գրադիենտային իջեցում: Ընթացքում ես կկենտրոնանամ բացատրելու վրա, թե <em>ինչու</em> ենք ամեն ինչ անում այնպես, ինչպես անում ենք, և նեյրոնային ցանցերի ձեր ինտուիցիան կառուցելու վրա: Դա կպահանջի ավելի երկար քննարկումներ, քան եթե ես միայն ներկայացնեի աշխատանքի հիմնական մեխանիզմները, բայց խորը ըմբռնման հասնելու համար արժե: Ի թիվս այլ արդյունքների, այս գլխի վերջում մենք ի վիճակի կլինենք հասկանալ, թե ինչ է խորը ուսուցումը և թե ինչու է այն կարևոր:</p>

</body>
</html>
